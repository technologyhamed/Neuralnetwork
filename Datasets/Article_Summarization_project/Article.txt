دکتر سعید ستایشی متولد ۱۳۳۵ از استان کرمانشاه، عضو هیئت علمی و استاد دانشکده فیزیک دانشگاه پلی تکنیک است که پیش از این معاون مخابرات دولت جنگ و مشاور وزیر علوم در دولت پیشین را عهده دار بوده است.

برای آشنایی بیشتر با این دانشمند ارزشمند کرمانشاهی و گزینه مطرح وزارت علوم پای سخنان دکتر روشنی، دانشجوی نمونه کشور در دولت دهم و یازدهم نشسته ایم که می گوید:

دکتر «سعید ستایشی» مایه ی فخر آسمان علمی کشور است.

این جوان برتر کشور در عرصه ی علم و فناوری و عضو هیات علمی دانشگاه صنعتی کرمانشاه  اظهار کرد: با توجه به افتخار تلمذ در محضر دکتر سعید ستایشی شناخت بسیار خوبی نسبت به این نابغه ی ایرانی دارم.

وی ادامه داد: ایشان یک فیزیک دان، مهندس و دکتر علوم برق و کامپیوتر و مدیر موفق هستند.

ایشان دارای مدارک کارشناسی و کارشناسی ارشد فیزیک، کارشناسی ارشد مدیریت دولتی و کارشناسی ارشد و دکتری برق مخابرات از دانشگاه صنعتی نوااسکوتیا کانادا می باشد.

روشنی بیان کرد: دکتر ستایشی نمونه ی بارز یک استاد اخلاق مدار است و به راستی حق پدری بر گردن تمام دانشجویان خود دارند و به این مورد شهره نیز هستند.

این عضو هیات علمی دانشگاه صنعتی کرمانشاه افزود: دکتر ستایشی سابقه ی بسیار درخشانی نیز در دوران معاونت خود در وزارت مخابرات داشته اند و بعد مدیریت ایشان را بارها در جلسات دفاع و امثالهم با تمام وجود حس کرده ام.

وی خاطرنشان کرد: امید دارم که تلفیق توان مدیریتی و دیدگاه مهندسی ایشان بتواند ثمرات خیری را در پیش داشته باشد.